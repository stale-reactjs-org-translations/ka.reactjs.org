---
id: add-react-to-a-website
title: ვებსაიტისათვის React-ის დამატება
permalink: docs/add-react-to-a-website.html
redirect_from:
  - "docs/add-react-to-an-existing-app.html"
prev: getting-started.html
next: create-a-new-react-app.html
---

გამოიყენეთ React თქვენთვის საჭირო დოზით.

React თავიდანვე იმისათვის შეიქმნა, რომ მისი დანერგვა თანდათანობით მომხდარიყო. ასე რომ, **საჭიროების შესაბამისად, React შეგიძლიათ გამოიყენოთ დიდი ან მცირე დოზით**. შესაძლოა, თქვენ მხოლოდ მცირედი ინტერაქტიულობის დამატება გსურთ არსებულ გვერდზე; React-კომპონენტები დიდებული გზაა ამის გასაკეთებლად.

არსებული ვებსაიტების უმეტესობა არ არის - და არც არის საჭირო, რომ იყოს - ერთგვერდიანი (single-page) აპლიკაცია. გამოსცადეთ React თქვენი ვებსაიტის მცირე ნაწილში **კოდის რამდენიმე ხაზით, ხელსაწყოთა ნაკრების საჭიროების გარეშე**. შემდგომ ამისა, შეგიძლიათ, თანდათანობით გაზარდოთ React-ის მასშტაბურობა თქვენს პროექტში, ან გამოიყენოთ იგი მხოლოდ რამდენიმე დინამიური ვიჯეტისათვის.

---

- [დაამატეთ React ერთ წუთში](#add-react-in-one-minute)
- [არააუცილებელი: სცადეთ React -- JSX-ით](#optional-try-react-with-jsx) (bundler-ის საჭიროების გარეშე!)

## დაამატეთ React ერთ წუთში {#add-react-in-one-minute}

ამ განყოფილებაში ისწავლით, თუ როგორ ხდება არსებულ HTML-გვერდზე React-კომპონენტის დამატება. მოცემული ინსტრუქცია შეგიძლიათ გამოსცადოთ თქვენს ვებსაიტზე, ან დემონსტრირებისათვის შექმნათ ცარიელი HTML-ფაილი.

რთული ინსტრუმენტების გამოყენება ან რაიმეს დაყენება არ იქნება საჭირო: **ყველაფერი, რაც ამ განყოფილებაში მოცემული მითითებების შესასრულებლად დაგჭირდებათ, არის კავშირი ინტირნეტთან და თქვენი ძვირფასი დროიდან ერთი წუთის გამოყოფა.**

არასავალდებულო: [ჩამოტვირთეთ მზა მაგალითი (2KB სიდიდის არქივი)](https://gist.github.com/gaearon/6668a1f6986742109c00a581ce704605/archive/f6c882b6ae18bde42dcf6fdb751aae93495a2275.zip)

### ნაბიჯი 1: დაამატეთ DOM-კონტეინერი HTML-ში {#step-1-add-a-dom-container-to-the-html}

პირველ რიგში გახსენით HTML-გვერდი, რომლის რედაქტირებაც გსურთ. დაამატეთ ცარიელი `<div>`-ტეგი, რათა აღნიშნოთ ადგილი, სადაც React-ის გამოყენებით გსურთ რაიმეს ასახვა. მაგალითად:

```html{3}
<!-- ... არსებული HTML ... -->

<div id="like_button_container"></div>

<!-- ... არსებული HTML ... -->
```

მოცემულ `<div>`-ს მივანიჭეთ უნიკალური `id` (HTML) ატრიბუტი. შემდგომში ეს საშუალებას მოგვცემს, მივწვდეთ ამ ელემენტს JavaScript-კოდიდან და ავსახოთ მასში React-კომპონენტი.

>რჩევა
>
>მსგავსი „კონტეინერი“ `<div>` შეგიძლიათ, `<body>`-ტეგის შიგნით, **ნებისმიერ ადგილას** განათავსოთ. ასევე, შეგიძლიათ იმდენი დამოუკიდებელი DOM-კონტეინერი გქონდეთ ერთ გვერდზე, რამდენიც გჭირდებათ. ჩვეულებრივ, მსგავსი კონტეინერები ცარიელია, რადგან მათი შიგთავსის ჩანაცვლება მაინც მოხდება React-ის მიერ.

### ნაბიჯი 2: დაამატეთ Script-ტეგები {#step-2-add-the-script-tags}

შემდგომ ამისა, თქვენს HTML-გვერდს, -- დამხურავ `</body>`-ტეგამდე -- დაამატეთ სამი `<script>`-ტეგი:

```html{5,6,9}
  <!-- ... არსებული HTML ... -->

  <!-- React-ის ჩატვირთვა. -->
  <!-- შენიშვნა: როცა გვერდის წარმოებაში ჩაშვებას (deploy) დააპირებთ, „development.js“ ჩაანაცვლეთ „production.min.js“-ით -->
  <script src="https://unpkg.com/react@17/umd/react.development.js" crossorigin></script>
  <script src="https://unpkg.com/react-dom@17/umd/react-dom.development.js" crossorigin></script>

  <!-- ჩვენი React-კომპონენტის ჩატვირთვა. -->
  <script src="like_button.js"></script>

</body>
```

პირველი ორი ტეგი ჩატვირთავს React-ს, მესამე - თქვენი კომპონენტის კოდს.

### ნაბიჯი 3: შექმენით React-კომპონენტი {#step-3-create-a-react-component}

HTML-ფაილის გვერდით (იმავე საქაღალდეში) შექმენით ფაილი, სახელად `like_button.js`.

გახსენით **[ეს საწყისი კოდი](https://gist.github.com/gaearon/0b180827c190fe4fd98b4c7f570ea4a8/raw/b9157ce933c79a4559d2aa9ff3372668cce48de7/LikeButton.js)** და მისი ასლი ჩასვით თქვენს მიერ შექმნილ ფაილში.

>რჩევა
>
>ამ კოდში განსაზღვრულია React-კომპონენტი, სახელად `LikeButton`. არ იდარდოთ, თუ მის შინაარსს ვერ გაიგებთ. React-ის ცნებებს მოგვიანებით განვიხილავთ [პრაქტიკულ სახელმძღვანელოში](/tutorial/tutorial.html) და [ძირითად ცნებათა გზამკვლევში](/docs/hello-world.html). ამ მომენტისათვის, მოდით, უბრალოდ ავსახოთ კომპონენტი ეკრანზე!

**[საწყისი კოდის](https://gist.github.com/gaearon/0b180827c190fe4fd98b4c7f570ea4a8/raw/b9157ce933c79a4559d2aa9ff3372668cce48de7/LikeButton.js)** შენდეგ, `like_button.js` ფაილის ბოლოში (ქვემოთ), დაამატეთ კიდევ ორი ხაზი:

```js{3,4}
// ... თქვენს მიერ ჩასმული საწყისი კოდი ...

const domContainer = document.querySelector('#like_button_container');
ReactDOM.render(e(LikeButton), domContainer);
```

კოდის ეს ორი ხაზი პოულობს `<div>`-ს, -- რომელიც „ნაბიჯი 1“-ში დავამატეთ ჩვენს HTML-ს, -- და მასში ასახავს ჩვენს React-კომპონენტს („მოწონების“ ღილაკს).

### სულ ეს არის! {#thats-it}

მეოთხე ნაბიჯი აღარ გვაქვს, სულ ეს იყო. **თქვენს ვებსაიტს ახლახან შემატეთ პირველი React-კომპონენტი.** 

React-ის ინტეგრირებასთან დაკავშირებით დამატებითი რჩევების მისაღებად, იხილეთ შემდეგი განყოფილებები.

**[იხილეთ მაგალითში მოცემული კოდის სრული ვარიანტი](https://gist.github.com/gaearon/6668a1f6986742109c00a581ce704605)**

**[ჩამოტვირთეთ მზა მაგალითი (2KB სიდიდის არქივი)](https://gist.github.com/gaearon/6668a1f6986742109c00a581ce704605/archive/f6c882b6ae18bde42dcf6fdb751aae93495a2275.zip)**

### რჩევა: გამოიყენეთ კომპონენტი ხელახლა {#tip-reuse-a-component}

ხშირ შემთხვევაში, შესაძლოა, ერთ HTML-გვერდზე, რამდენიმე ადგილას (არაერთხელ) დაგჭირდეთ React-კომპონენტების ასახვა. აი, მაგალითი, რომელშიც „მოწონების“ ღილაკის ასახვა სამჯერ ხდება სხვადასხვა მონაცემებით:

[იხილეთ კოდის მაგალითი სრულად](https://gist.github.com/gaearon/faa67b76a6c47adbab04f739cba7ceda)

[ჩამოტვირთეთ მზა მაგალითი (2KB სიდიდის არქივი)](https://gist.github.com/gaearon/faa67b76a6c47adbab04f739cba7ceda/archive/9d0dd0ee941fea05fd1357502e5aa348abb84c12.zip)

>შენიშვნა
>
>ეს მიდგომა, ძირითადად მაშინ არის გამოსადეგი, როცა გვერდის ის ნაწილები, რომლებიც React-ის მიერ არის მართული, გამოყოფილია (იზოლირებულია) ერთმანეთისაგან. თუ კოდი სრულად React-ის განკარგულებაშია, მაშინ კიდევ უფრო მარტივია [კომპონენტთა შედგენა](/docs/components-and-props.html#composing-components).

### რჩევა: JavaScript-კოდის შეკუმშვა წარმოებაში ჩაშვებამდე {#tip-minify-javascript-for-production}

ვიდრე თქვენს ვებსაიტს  წარმოებაში ჩაუშვებდეთ, გაითვალისწინეთ, რომ შეუკუმშავ JavaScript-ს შეუძლია, მნიშვნელოვნად შეანელოს გვერდის სიჩქარე მომხმარებელთათვის.

თუ უკვე მოახდინეთ შეკუმშვა, გამოდის, რომ **თქვენი ვებსაიტი მზად არის წარმოებაში ჩასაშვებად**, მაგრამ, საჭიროა, დარწმუნდეთ იმაშიც, რომ წარმოებაში ჩაშვებული HTML-გვერდი ჩატვირთავს React-ის იმ ვერსიებს, რომელთა დასახელებაც `production.min.js`-ით ბოლოვდება:

```js
<script src="https://unpkg.com/react@17/umd/react.production.min.js" crossorigin></script>
<script src="https://unpkg.com/react-dom@17/umd/react-dom.production.min.js" crossorigin></script>
```

თუ ჯერ არ გაქვთ ნაპოვნი გზა, რომლითაც მოხდება თქვენი კოდის შეკუმშვა, [აქ მოცემულია ერთ-ერთი ხერხი ამის გასაკეთებლად](https://gist.github.com/gaearon/42a2ffa41b8319948f9be4076286e1f3).

## არააუცილებელი: სცადეთ React -- JSX-ით {#optional-try-react-with-jsx}

ზემოთ მოყვანილ მაგალითებში მხოლოდ იმ ფუნქციონალს ვეყრდნობოდით, რომლებიც მხარდაჭერილია ბრაუზერების მიერ. სწორედ ამიტომ ავირჩიეთ React-ის მიერ ეკრანზე გამოსატანი შედეგის აღსაწერად JavaScript-ფუნქციის გამოძახების გზა:

```js
const e = React.createElement;

// <button>-ის ჩვენება ტექსტით - „მოწონება“
return e(
  'button',
  { onClick: () => this.setState({ liked: true }) },
  'მოწონება'
);
```

თუმცა, React ასევე გვთავაზობს სპეციალური სინტაქსის, [JSX](/docs/introducing-jsx.html)-ის გამოყენების შესაძლებლობას:

```js
// <button>-ის ჩვენება ტექსტით - „მოწონება“
return (
  <button onClick={() => this.setState({ liked: true })}>
    მოწონება
  </button>
);
```

კოდის მოცემული ორი ფრაგმენტი თანაბარი მნიშვნელობისაა (ექვივალენტურია). მიუხედავად იმისა, რომ **JSX-ის გამოყენება [სრულიად არააუცილებელია](/docs/react-without-jsx.html)**, ბევრისთვის მისი გამოყენებით მომხმარებლის ინტერფეისებისათვის განკუთვნილი კოდის წერა ბევრად მოსახერხებელია -- არა მარტო React-თან, არამედ სხვა ბიბლიოთეკებთანაც.

შეგიძლიათ, JSX-ის დემონსტრირებისათვის გამოიყენოთ [ეს ონლაინ გარდამქმნელი](https://babeljs.io/en/repl#?babili=false&browsers=&build=&builtIns=false&spec=false&loose=false&code_lz=DwIwrgLhD2B2AEcDCAbAlgYwNYF4DeAFAJTw4B88EAFmgM4B0tAphAMoQCGETBe86WJgBMAXJQBOYJvAC-RGWQBQ8FfAAyaQYuAB6cFDhkgA&debug=false&forceAllTransforms=false&shippedProposals=false&circleciRepo=&evaluate=false&fileSize=false&timeTravel=false&sourceType=module&lineWrap=true&presets=es2015%2Creact%2Cstage-2&prettier=false&targets=&version=7.4.3).

### გამოსცადე JSX სწრაფად {#quickly-try-jsx}

თქვენს პროექტში JSX-ის გამოცდის უსწრაფესი გზა არის ამ `<script>`-ტეგის დამატება თქვენი გვერდისათვის:

```html
<script src="https://unpkg.com/babel-standalone@6/babel.min.js"></script>
```

ახლა თქვენ შეძლებთ JSX-ის გამოყენებას ნებისმიერ `<script>`-ტეგში, ოღონდ, ამ ტეგს უნდა დაამატოთ ატრიბუტი: `type="text/babel"`. დემონსტრირებისათვის, შეგიძლიათ, ჩამოტვირთოთ [JSX-ით აღჭურვილი HTML-ფაილის მაგალითი](https://raw.githubusercontent.com/reactjs/reactjs.org/main/static/html/single-file-example.html).

ეს მიდგომა კარგია დემონსტრირებისა და სწავლისათვის, მაგრამ, ამით თქვენი ვებსაიტი ნელდება და ამ მდგომარეობით მისი **წარმოებაში ჩაშვება არცთუ ისე სახარბიელოა**. როცა შემდეგი ნაბიჯისათვის მზად იქნებით, წაშალეთ თქვენს მიერ დამატებული `<script>`-ტეგი და `type="text/babel"`-ატრიბუტები. ნაცვალ ამისა, შემდეგ განყოფილებაში დააყენებთ JSX-პრეპროცესორს, რათა ავტომატურად მოხდეს თქვენი `<script>`-ტეგების გარდაქმნა.

### პროექტისათვის JSX-ის დამატება {#add-jsx-to-a-project}

პროექტისათვის JSX-ის დამატება არ მოითხოვს (bundler-ის მსგავს) რთულ ინსტრუმენტებს ან დეველოპმენტის სერვერს. არსებითად, JSX-ის დამატების პროცესი **ძალიან ჰგავს CSS-პრეპროცესორის დამატების პროცესს.** ერთადერთი მოთხოვნა ის არის, რომ თქვენს კომპიუტერზე [Node.js](https://nodejs.org/) ეყენოს.

ტერმინალის (ან CMD-ის) გამოყენებით შედით თქვენი პროექტის საქაღალდეში და გაუშვით შემდეგი ბრძანებები:

1. **ნაბიჯი 1:** გაუშვით ბრძანება `npm init -y` (თუ არ იმუშავებს, სცადეთ [ეს ხერხი](https://gist.github.com/gaearon/246f6380610e262f8a648e3e51cad40d))
2. **ნაბიჯი 2:** გაუშვით ბრძანება `npm install babel-cli@6 babel-preset-react-app@3`

>რჩევა
>
>ჩვენ **ამ მაგალითში npm-ს მხოლოდ JSX-პრეპროცესორის დასაყენებლად ვიყენებთ.** React და აპლიკაციის კოდი შეგვიძლია უცვლელად დავტოვოთ `<script>`-ტეგებად.

გილოცავთ! ახლახან თქვენს პროექტს დაამატეთ **JSX-ის მხარდაჭერა, რომელიც მზად არის წარმოებაში ჩაშვებისათვის**.


### JSX-პრეპროცესორის გაშვება {#run-jsx-preprocessor}

შექმენით საქაღალდე, სახელად `src` და ტერმინალში გაუშვით შემდეგი ბრძანება:

```
npx babel --watch src --out-dir . --presets react-app/prod
```

>შენიშვნა
>
>`npx` არ არის ბეჭდვითი შეცდომა. ეს არის [პაკეტის გამშვები ინსტრუმენტი, რომელიც მოყვება npm-ის 5.2+ ვერსიას](https://medium.com/@maybekatz/introducing-npx-an-npm-package-runner-55f7d4bd282b).
>
>თუ თქვენ დაინახავთ მსგავს შეცდომის შეტყობინებას: „You have mistakenly installed the `babel` package“ (თქვენ არასწორად დააყენეთ `babel`-პაკეტი), ეს ნიშნავს, რომ უნდა გაიაროთ [წინა ნაბიჯი](#add-jsx-to-a-project) და შემდეგ ხელახლა გაუშვათ ბრძანება.

ნუ დაელოდებით ბრძანების დასრულებას -- ეს ბრძანება JSX-ისათვის ააქტიურებს ავტომატურ დამკვირვებელს, რომელიც კოდის ნებისმიერ ცვლილებაზე რეაგირებს.

ახლა სცადეთ, შექმნათ ფაილი, სახელად `src/like_button.js` და ამ ფაილში ჩაწეროთ **[ეს JSX საწყისი კოდი](https://gist.github.com/gaearon/c8e112dc74ac44aac4f673f2c39d19d1/raw/09b951c86c1bf1116af741fa4664511f2f179f0a/like_button.js)**. დამკვირვებელი შექმნის პრეპროცესირებულ `like_button.js`-ს უბრალო JavaScript-კოდით, რომელიც გასაგებია ბრაუზერისათვის. JSX-კოდის რედაქტირებისას, ავტომატურად, ხელახლა მოხდება გარდაქმნა.

JSX-პრეპროცესორთან ერთად, ბონუსის სახით, იღებთ JavaScript-ის თანამედროვე სინტაქსისათვის დამახასიათებელი ფუნქციონალის გამოყენების შესაძლებლობას, -- როგორიცაა კლასები, -- და ძველ ბრაუზერებთან შეუთავსებლობაზე არ გიწევთ დარდი. ხელსაწყოს, რომელიც ახლახან გამოვიყენეთ, ეწოდება Babel, და მასთან დაკავშირებით მეტი ინფორმაციის მიღება შეგიძლიათ [მისი დოკუმენტაციიდან](https://babeljs.io/docs/en/babel-cli/).

თუ ფიქრობთ, რომ თავისუფლად ფლობთ განხილულ ხელსაწყოებს და გინდათ, რომ მათ მეტი სარგებელი მოგიტანოთ, [შემდეგ განყოფილებაში](/docs/create-a-new-react-app.html) განვიხილავთ რამდენიმე, ყველაზე პოპულარულ ხელსაწყოთა ნაკრებს. თუ ასე არ ფიქრობთ, არ იდარდოთ, ზემოთ განხილული `script`-ტეგებიც საკმარისად გამოსადეგია!
