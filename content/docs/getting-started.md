---
id: getting-started
title: პირველი ნაბიჯები
permalink: docs/getting-started.html
next: add-react-to-a-website.html
redirect_from:
  - "docs/"
  - "docs/index.html"
  - "docs/getting-started-ko-KR.html"
  - "docs/getting-started-zh-CN.html"
  - "docs/installation.html"
  - "download.html"
  - "downloads.html"
  - "docs/try-react.html"
  - "docs/tooling-integration.html"
  - "docs/package-management.html"
  - "docs/language-tooling.html"
  - "docs/environments.html"
---

ამ გვერდზე მოცემულია React-ის დოკუმენტაციისა და მასთან დაკავშირებული წყაროების მიმოხილვა.

**React** არის JavaScript-ის ბიბლიოთეკა, რომელიც მომხმარებლის ინტერფეისების შესაქმნელად გამოიყენება. React-თან დაკავშირებით პირველი შთაბეჭდილებების შესაქმნელად, იხილეთ [მთავარი გვერდი](/) ან [სახელმძღვანელო](/tutorial/tutorial.html).

---

- [სცადეთ React](#try-react)
- [ისწავლეთ React](#learn-react)
- [იყავით ინფორმირებული](#staying-informed)
- [დოკუმენტაცია ვერსიების მიხედვით](#versioned-documentation)
- [რამე გამოგვრჩა?](#something-missing)

## სცადეთ React {#try-react}

React თავიდანვე იმისათვის შეიქმნა, რომ მისი დანერგვა თანდათანობით მომხდარიყო. ასე რომ, **საჭიროების შესაბამისად, React შეგიძლიათ გამოიყენოთ დიდი ან მცირე რაოდენობით.** ამ გვერდზე მოცემული ბმულები დაგაკვალიანებთ და დაგეხმარებათ, გადადგათ პირველი ნაბიჯები: გამოსცადოთ React, მარტივი HTML გვერდი გახადოთ ინტერაქტიული ან წამოიწყოთ React-ზე დაფუძნებული რთული აპლიკაციის შექმნა.

### ონლაინ სივრცეები {#online-playgrounds}

თუ გსურთ, რომ React-ს წაეთამაშოთ, შეგიძლიათ გამოიყენოთ კოდის წერისათვის განკუთვნილი ონლაინ სივრცეები. სცადეთ მარტივი შაბლონით დაწყება [CodePen](codepen://hello-world)-ზე, [CodeSandbox](https://codesandbox.io/s/new)-ზე ან [Stackblitz](https://stackblitz.com/fork/react)-ზე.

თუ უპირატესობას თქვენს რედაქტორში მუშაობას ანიჭებთ, შეგიძლიათ [გადმოიწეროთ ეს HTML ფაილი](https://raw.githubusercontent.com/reactjs/reactjs.org/main/static/html/single-file-example.html), გადააკეთოთ და გახსნათ თქვენს ბრაუზერში, რის შემდეგაც, გაშვების მომენტში მოხდება კოდის გარდაქმნა, თუმცა, ეს მოხდება ძალიან ნელა, ამიტომ, ამ ფაილის გამოყენებას გირჩევთ მხოლოდ სადემონსტრაციო მიზნებისათვის.

### ვებსაიტისათვის React-ის დამატება {#add-react-to-a-website}

თქვენ შეგიძლიათ, [HTML გვერდს დაამატოთ React ერთ წუთში](/docs/add-react-to-a-website.html). შემდგომ ამისა, React შეგიძლიათ გამოიყენოთ მხოლოდ რამდენიმე დინამიური ვიჯეტისათვის ან თანდათანობით გაზარდოთ მისი მასშტაბურობა თქვენს პროექტში.

### ახალი React-აპლიკაციის შექმნა {#create-a-new-react-app}

React-ზე პროექტის წამოსაწყებად, ისევ და ისევ [მარტივი HTML გვერდი script ტეგებით](/docs/add-react-to-a-website.html) შეიძლება იყოს საუკეთესო ვარიანტი. მისი გამართვა ერთ წუთშია შესაძლებელი!

აპლიკაციის ზრდასთან ერთად შესაძლებელია მოგინდეთ, განიხილოთ მისი მეტად ინტეგრირებულად მოწყობა. არსებობს JavaScript-ის რამდენიმე ხელსაწყოთა ნაკრები, რომლებსაც ჩვენ გირჩევთ უფრო რთული (დიდი) აპლიკაციებისათვის. თითოეული მათგანი საჭიროებს მინიმალურ (ან ნულოვან) კონფიგურაციას და React-ის მდიდარი ეკოსისტემით სრულად სარგებლობის საშუალებას გაძლევთ. [ისწავლეთ, როგორ.](/docs/create-a-new-react-app.html)

## ისწავლეთ React {#learn-react}

React-ამდე მოდიან მრავალფეროვანი გამოცდილებისა და სწავლისადმი სხვადასხვანაირი მიდგომების მქონე ადამიანები. მიუხედავად იმისა, თუ რომელ მიდგომას - მეტად თეორიულს თუ პრაქტიკულს - ანიჭებთ უპირატესობას, ვიმედოვნებთ, რომ ეს განყოფილება გამოგადგებათ.

* თუ თქვენ ამჯობინებთ, რომ **ისწავლოთ კეთებით**, დაიწყეთ [პრაქტიკული სახელმძღვანელოთი](/tutorial/tutorial.html).
* თუ უპირატესობას **ცნებების მიყოლებით შესწავლას** ანიჭებთ, დაიწყეთ [ძირითადი ცნებების ეტაპობრივი სახელმძღვანელოთი](/docs/hello-world.html).

როგორც ყველაფერი ახლის, React-ის შესწავლაც თავდაპირველად გარკვეულ ძალისხმევას მოითხოვს. მაგრამ ვარჯიშით და ცოტა მოთმინებით, თქვენ *აუცილებლად* შეძლებთ მის ათვისებას.

### პირველი მაგალითები {#first-examples}

[მთავარ გვერდზე](/) მოცემულია React-ის გამოყენების რამდენიმე მარტივი მაგალითი, რომელთა რედაქტირებაც მყისიერი რედაქტორის გამოყენებით იქვეა შესაძლებელი. თუნდაც საერთოდ არაფერი იცოდეთ React-ის შესახებ, სცადეთ ამ მაგალითებისათვის განკუთვნილი კოდის რედაქტირება და დააკვირდით, თუ როგორ იმოქმედებს ეს ცვლილებები კოდის შედეგზე.

### React დამწყებთათვის {#react-for-beginners}

თუ ფიქრობთ, რომ დოკუმენტაცია იმაზე სწრაფი ტემპით მიიწევს წინ, ვიდრე ეს თქვენთვის არის კომფორტული, გადახედეთ [React-ის ამ მიმოხილვას, რომლის ავტორია - ტანია რასჩია (Tania Rascia)](https://www.taniarascia.com/getting-started-with-react/). მასში დამწყებთათვის გასაგები ენით, დეტალურად არის აღწერილი React-ის უმნიშვნელოვანესი ცნებები. წაიკითხეთ აღნიშნული მიმოხილვა და შემდეგ ისევ დაუბრუნდით დოკუმენტაციას.

### React დიზაინერთათვის {#react-for-designers}

დიზაინერი ხართ და React-ის შესწავლა გსურთ? [ეს წყაროები](https://reactfordesigners.com/) მშვენიერი საწყისი წერტილია.

### JavaScript წყაროები {#javascript-resources}

React-ის სწავლა მოითხოვს JavaScript ენაზე პროგრამირების გარკვეულ ცოდნას. სიღრმისეული ცოდნა არ არის საჭირო, მაგრამ React-ისა და JavaScript-ის პარალელურად სწავლამ შეიძლება საქმე გაართულოს.

გირჩევთ, გადახედოთ [JavaScript-ის ამ მიმოხილვას](https://developer.mozilla.org/en-US/docs/Web/JavaScript/A_re-introduction_to_JavaScript), რათა შეამოწმოთ თქვენი ცოდნის დონე. ამას 30 წუთიდან ერთ საათამდე დასჭირდება, მაგრამ ამის შემდეგ უფრო თავდაჯერებულად გააგრძელებთ React-ის სწავლას.

>რჩევა
>
>როცა JavaScript-თან დაკავშირებული რაიმე საკითხი თქვენთვის გაუგებარი იქნება, [MDN](https://developer.mozilla.org/en-US/docs/Web/JavaScript) და [javascript.info](https://javascript.info/) დიდებული წყაროებია გაუგებრობის განსაქარვებლად. ასევე, არსებობს [საზოგადოების მხარდაჭერის წყაროები](/community/support.html), სადაც შეგიძლიათ, ითხოვოთ დახმარება.

### პრაქტიკული სახელმძღვანელო {#practical-tutorial}

თუ თქვენ ამჯობინებთ, რომ **ისწავლოთ კეთებით,** იხილეთ ჩვენი [პრაქტიკული სახელმძღვანელო](/tutorial/tutorial.html). ამ სახელმძღვანელოში React-ის გამოყენებით შევქმნით თამაშს - „ჯვრები და ნულები“. იმ შემთხვევაშიც კი, თუ თქვენ მომავალში არ გეგმავთ თამაშების შექმნას, უმჯობესია, არ გამოტოვოთ ეს სახელმძღვანელო. მიდგომები, რომლებსაც ამ სახელმძღვანელოდან შეიმეცნებთ, ფუნდამენტურია *ნებისმიერი* React-აპლიკაციისათვის და მათი დაუფლება გაგიმარტივებთ React-ის სიღრმისეულად გააზრებას.

### ეტაპობრივი სახელმძღვანელო {#step-by-step-guide}

თუ თქვენ ამჯობინებთ, რომ **ცნებები მიყოლებით შეისწავლოთ,** [ეტაპობრივი სახელმძღვანელო](/docs/hello-world.html) საუკეთესო საწყისი წერტილია. სახელმძღვანელოს ყოველი შემდეგი თავი წინა თავიდან მიღებულ ცოდნაზეა დაფუძნებული, ასე რომ, მასალის შესწავლისას არაფერი გამოგრჩებათ.

### React-ის ფილოსოფია {#thinking-in-react}

React-ის ბევრი მომხმარებელი [React-ის ფილოსოფიის](/docs/thinking-in-react.html) წაკითხვას თვლის იმ ნაბიჯად, რომელმაც მათთვის ყველაფერი თავის ადგილზე დააყენა. ეს ალბათ React-ის უძველესი სახელმძღვანელოა, მაგრამ აქტუალობას არ კარგავს.

### რეკომენდებული კურსები {#recommended-courses}

ზოგიერთისთვის მესამე მხარის მიერ შექმნილი წიგნები და ვიდეო კურსები უფრო გამოსადეგი აღმოჩნდება ხოლმე, ვიდრე ოფიციალური დოკუმენტაცია. გთავაზობთ [რეკომენდებული წყაროების სიას](/community/courses.html), რომელთაგანაც ზოგიერთი უფასოა.

### სიღრმისეული ცნებები {#advanced-concepts}

მას შემდეგ, რაც [ძირითად საკითხებს](/docs/hello-world.html) გაეცნობით და React-ს ცოტათი წაეთამაშებით, ალბათ, დაინტერესდებით შედარებით სიღრმისეული საკითხებით. ამ განყოფილებაში React-ის მძლავრ, მაგრამ ნაკლებად გამოყენებად მახასიათებლებს გაეცნობით, როგორებიცაა, მაგალითად [კონტექსტი](/docs/context.html) და [რეფერენციები](/docs/refs-and-the-dom.html).

### API სქოლიო {#api-reference}

დოკუმენტაციის ეს განყოფილება გამოსადეგია მაშინ, როდესაც React-ის კონკრეტული API-ს შესახებ გსურთ მეტად დეტალური ინფორმაციის მიღება. მაგალითად, [`React.Component` API სქოლიო](/docs/react-component.html) მოგაწვდით დეტალურ ინფორმაციას იმის შესახებ, თუ როგორ მუშაობს `setState()` და რისთვის გამოიყენება სასიცოცხლო ციკლის სხვადასხვა მეთოდები.

### ტერმინთა ლექსიკონი და ხშირად დასმული კითხვები {#glossary-and-faq}

ტერმინთა ლექსიკონი შეიცავს ისეთ ტერმინთა მიმოხილვას, რომლებსაც ხშირად შეხვდებით React-ის დოკუმენტაციაში. ასევე, გვაქვს FAQ (ხშირად დასმული კითხვები) განყოფილება, რომელშიც ჩამოთვლილია მოკლე კითხვები და პასუხები ყველაზე მწვავე თემების გარშემო, როგორებიცაა: [AJAX მოთხოვნების განხორციელება](/docs/faq-ajax.html), [კომპონენტის მდგომარეობა](/docs/faq-state.html) ან [პროექტის სტრუქტურა](/docs/faq-structure.html).

## იყავით ინფორმირებული {#staying-informed}

[React-ის ბლოგი](/blog/) არის ოფიციალური წყარო, სადაც React-ის გუნდი აქვეყნებს ინფორმაციას განახლებების შესახებ. ყველაფერი მნიშვნელოვანი, მათ შორის ცვლილებების ჟურნალი ან გაფრთხილებები (ფუნქციების) მოძველებულობის შესახებ, პირველ რიგში, გამოქვეყნდება აქ.

ასევე, შეგიძლიათ მიყვეთ [@reactjs ანგარიშს](https://twitter.com/reactjs) Twitter-ზე, თუმცა, არსებითი ინფორმაციის მისაღებად ბლოგი სრულიად საკმარის ცნობებს იძლევა.

ბლოგში არ ხორციელდება React-ის ყოველი ვერსიის მიმოხილვა, მაგრამ, ცვლილებების დეტალური ჩამონათვალი ყოველი ვერსიისათვის მოცემულია [React-ის საცავის (repository) `CHANGELOG.md` ფაილში](https://github.com/facebook/react/blob/main/CHANGELOG.md), ისევე, როგორც [ვერსიების](https://github.com/facebook/react/releases) გვერდზე.

## დოკუმენტაცია ვერსიების მიხედვით {#versioned-documentation}

ეს დოკუმენტაცია ყოველთვის React-ის უახლეს, სტაბილურ ვერსიას ეფუძნება. React-ის 16 ვერსიიდან მოყოლებული შეგიძლიათ, იხილოთ დოკუმენტაციის მოძველებული ვერსიები [განცალკევებულ გვერდზე](/versions). გაითვალისწინეთ, რომ ახალი ვერსიის გამოსვლისას იქმნება დოკუმენტაციის ასლი, რომლის განახლებაც აღარ მოხდება. 

## რამე გამოგვრჩა? {#something-missing}

თუ დოკუმენტაციას რამე აკლია ან მასში აღმოაჩენთ რაიმე უზუსტობას, გთხოვთ, [წამოჭერით პრობლემა დოკუმენტაციის საცავში (repository)](https://github.com/reactjs/reactjs.org/issues/new) და ახსენით პრობლემის მოგვარების თქვენეული ვარიანტი, ან უბრალოდ „და-tweet-ეთ“ [@reactjs ანგარიშზე](https://twitter.com/reactjs). ჩვენ ყოველთვის გვახარებს თქვენი მოსმენა!
